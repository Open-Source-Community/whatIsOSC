بكل بساطة.
احنا بتوع الopen source

يعنى ايه؟ يعنى كود البرامج يبقى مفتوح والناس كلها تقدر تغير وتعدل فيه

احنا عايزين حاجتين...
-الحاجة الأولى: نعرف الناس فلسفة وفكر الopen source.
-الحاجة التانية: نوفر المناخ والبيئة المناسبة عشان الناس تعمل مشاريع open source.

احنا ناس مش بتحب التكرار, الكود لما يبقى مفتوح هتقدر تكمل على شغل الناس اللى قبلك بدل ما تبدأ من أول وجديد.
صدقنى العالم مش محتاج انك تعمل برنامج بيشغل مزيكا... فى مئات البرامج والمشاريع بتعمل كدا موجودة بالفعل.
العالم بيتقدم عشان الأجيال بتكمل شغل على الأجيال اللى قبلها... مش بتعمل نفس الشغل تانى. َ
كفاية بقى مشاريع تتعمل يطلع عينك فيها, وفى الآخر تترمى فى الزبالة والسنة اللى جاية حد تانى هيعمل نفس المشروع... وبردو هيترمى فى الزبالة.

معظم المشاريع اللى غيرت العالم والطريقة اللى بنستخدم بيها الcomputer اللى عملها كانوا طلاب فى جامعة.

لينوس تورفالدز اللى عمل لينكس كان طالب فى جامعة, مارك زوكربرج اللى عمل facebook كان طالب فى جامعة.

ربنا أنعم علينا بأننا مش محتاجين أكتر من شاشة وkeyboard عشان نعمل مشاريع عظيمة.
جه الوقت اللى نبطل نضيع فيه جهدنا

من الأول تانى عشان رغينا كتير.
احنا مين؟ احنا بتوع الopen source.
عايزين ايه؟ حاجتين.
الحاجة الأولى: نعرف الناس فلسفة وفكر الopen source.
الحاجة التانية: نوفر المناخ والبيئة المناسبة عشان الناس تعمل مشاريع open source.
عشان يكملوا على شغل بعض ونخلص من كابوس المشاريع والمجهودات اللى بتترمى فى الزبالة.
